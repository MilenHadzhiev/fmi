# Забележка:

09.04.2022 \-\> Поправен е списъкът полета за магазин. Адрес е сменено с име. Всичко останало остава непроменено.

# Домашна работа №1

А) Да се дефинира клас *ComputerPart*, описващ артикул в магазин за компютърни части. Един артикул се характеризира с:

* тип (монитор, компютър, лаптоп, мишка, клавиатура, слушалки или камера);  
* години гаранция – цяло неотрицателно число;  
* цена – неотрицателно число с плаваща точка;  
* марка – символен низ с произволна дължина;  
* модел \- символен низ с произволна дължина.

Да се дефинират подходящи конструктори и методи за достъп до полетата. Единствената характеристика, която може да бъде променяна след създаването на обект \- артикул е неговата цена.

Необходимо е данните да бъдат валидирани\!

Да се дефинира помощен клас *ComputerPartWriter*, който получава артикул и го записва в указан текстов файл със следния формат:

{\<тип\>|\<марка\>|\<модел\>|\<гаранция\>|\<цена\>}.

*Пример*:

{MONITOR|Samsung|C27F390FHR|5|250}

Да се дефинира помощен клас *ComputerPartReader*, който от подаден файл с указания по-горе формат прочита и създава артикул.

Б) Да се дефинира клас *ComputerStore*, описващ магазин за компютърни части. Магазинът се характеризира с:

* име – символен низ в динамичната памет,  
* работно време – символен низ във формат “HH:MM-HH:MM”;  
* оборот – неотрицателно число с плаваща точка;  
* налични артикули – масив от артикули и съответната им наличност (цяло, положително число).

Да се дефинират:

* подходящи конструктори;  
* методи за добавяне и премахване на артикул;  
* метод за търсене на артикули по тип и марка;  
* справка за текущия оборот на магазина.

Да се дефинира помощен клас *ComputerStoreWriter*, който по подаден магазин и указан текстов файл съхранява информацията в следния формат:

\<име на магазин\>  
\<работно време\>  
\<брой артикули\>  
\[  
	{\<тип\>|\<марка\>|\<модел\>|\<гаранция\>|\<цена\>} \<наличност\>  
	…  
\]  
\<оборот на магазина\>

*Пример:*

TheShop  
09:00-21:00  
2  
\[  
	{MONITOR|Samsung|C27F390FHR|5|250} 5  
	{MOUSE|Logitech|M185|2|100} 13  
\]  
120

Да се дефинира помощен клас *ComputerStoreReader*, който от подаден текстов файл с указания формат прочита и създава магазин за компютърни части.

В) Да се дефинира клас *Configuration*, който описва компютърна конфигурация като масив от артикули. Артикулите могат да бъдат произволен брой и от даден артикул може да има различен брой елементи (например два монитора). Всеки от артикулите в конфигурацията може да бъде достъпен. Достъпен е и техният брой.

Конфигурацията може да се създава от клиента, като данните се въвеждат от стандартния вход.

Г) Да се дефинира клас *Speditor*, който да подготвя за доставка конфигурации в подаден в конструктора му магазин. 

Класът трябва съдържа метод *processConfigurationOrder*, който да изпълнява една конфигурация, ако тя е възможна. При изпълнението на конфигурацията, всеки желан артикул се премахва от наличностите в магазина. Ако от даден артикул няма достатъчна наличност в магазина, да се информира по подходящ начин потребителя и поръчката да не се изпълнява. Обновява се и стойността на оборота.

Всяка успешна поръчка се записва в двоичен файл заедно с датата, на която е направена. За по-просто тестване и работа с дати, да се дефинира клас *Date* с необходимите методи, а обект \- дата да се подаде като аргумент на функцията *processConfigurationOrder*. 

Файлът с изпълнени поръчки на даден магазин носи името на магазина и се обработва само в режим за добавяне в края на файла. Помислете какъв да бъде форматът на файла и го опишете като коментар в кода си\!

Д) Да се дефинира клас *Analyzer*, който изпълнява определени анализи върху поръчките на даден магазин за даден период от време (от дата до дата). Да се дефинират методи за следните анализи:

* оборот;  
* най-продавана марка за даден тип артикул;  
* средна цена на една поръчка;  
* общ брой продадени артикули от даден тип или марка;  
* брой продадени артикули, които все още са в гаранция към дадена дата.

Е) Да се демонстрират в кратка програма исканите функционалности. Преди приключване на програмата, текущото състояние на магазина да се запише в текстов файл.

